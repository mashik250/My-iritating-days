নিষিদ্ধ ঘোষিত সন্ত্রাসী সংগঠন ছাত্রলীগের ঢাকা জেলার সহসভাপতি প্রকাশ শাখারীকে মারধর করে পুলিশে সোপর্দ করেছে জনতা। গতকাল বৃহস্পতিবার সন্ধ্যার পর এক নারীকে নিয়ে দোহার উপজেলার নয়াবাড়ি এলাকার পদ্মার পাড়ে ঘুরতে গিয়েছিলেন তিনি। এ সময় স্থানীয় লোকজন তাঁকে আটক করেন এবং মারধর করে পুলিশে খবর দেন। 
 
প্রকাশ শাখারী নবাবগঞ্জ উপজেলার জয়কৃষ্ণপুর ইউনিয়নের বাহাদুরপুর গ্রামের ফকির চান শাখারীর ছেলে। বৈষম্যবিরোধী ছাত্র আন্দোলনে হামলার অভিযোগে দায়ের করা মামলায় প্রকাশকে গ্রেপ্তার দেখিয়েছে পুলিশ। 
 
পুলিশ সূত্রে জানা গেছে, গতকাল সন্ধ্যার পর এক বান্ধবীকে নিয়ে পদ্মা নদীর পাড়ে নয়াবাড়ি এলাকায় ঘুরতে গিয়েছিল প্রকাশ। এ সময় কয়েকজনের সঙ্গে তাঁর কথা–কাটাকাটি হয়। একপর্যায়ে লোকজন তাঁকে আটক করে পিটুনি দেয়। পরে রাত ৯টার দিকে নবাবগঞ্জ থানা-পুলিশ তাঁকে উদ্ধার করে উপজেলা স্বাস্থ্য কমপ্লেক্সে নিয়ে যায়। সেখানে প্রাথমিক চিকিৎসা শেষে প্রকাশকে থানা-হাজতে নেওয়া হয়েছে।
